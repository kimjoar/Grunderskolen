<h1 id='uc_berkeley_og_cable_cars'>UC Berkeley og Cable Cars</h1>

<p>Første dag på UC Berkeley! Siden flere av oss ikke har bil, endte fire av oss med å ta tog innover til Berkeley. Offentlig transport er ikke bra i området, men det gikk overraskende greit å komme seg fram. Først Caltrain fra Mountain View til Milbrae, så BART direkte fra Milbrae til Downtown Berkeley, der det bare er noen minutter å gå til UC Berkeley.</p>

<p>Og det skal være sagt: UC Berkeley var større enn jeg trodde på forhånd. Jeg fikk følelsen av å være på et ærverdig universitet. En følelse som ikke kommer når jeg er på NTNU.</p>

<p>På UC Berkeley møtte vi først Tormod Lunde, som fortalte litt om prosessen så langt og prosessen framover. Det kommer til å bli veldig mye å gjøre etterhvert, så helt essensielt å komme seg igang med lesingen så fort som mulig. Etter møtet med Tormod, var det tur innom International House for å høre informasjon for utvekslingsstudenter ved universitetet, før vi så fikk prosessert papirene våre, slik at vi får oss UC Berkeley-bruker.</p>

<p>Etter UC Berkeley stakk de fleste tilbake til Mountain View for å slappe av, mens jeg, Per-Kjetil, Tine og Merete stakk til San Francisco. Planen var shopping, men ingen av oss endte med å kjøpe noe som helst. Jeg og Per-Kjetil skilte vei med jentene nært Union Square, og endte etterhvert opp i Chinatown. Noe som var en skuffelse. Men vi ble spådd iallefall. Jeg kommer visstnok til å gjøre det bra. (Sweet!)</p>

<p>Etter Chinatown så vi en <a href='http://www.sfcablecar.com/'>Cable Car</a>, og vi var solgt. Det er utrolig hvor gøy man faktisk kan ha det med å henge ut av et slikt transportmiddel opp og ned San Franciscos bakker. Etter noen <a href='http://www.sfcablecar.com/images/sfroutes.gif'>turer</a> hoppet vi til slutt av ved Fisherman&#8217;s Wharf.</p>

<p>På Fisherman&#8217;s Wharf stakk vi innom Musée Mécanique, som <a href='http://www.museemecaniquesf.com/'>fint forklart</a> er en &#8220;privately owned collection of coin-operated mechanical musical instruments and antique arcade machines&#8221;. Det kostet stort sett en quarter å spille på hver av de, så det var jo en ypperlig måte å bli kvitt mynter på.</p>

<p>Etter å ha spilt litt måtte det spises. På leting etter spiseplass fant vi Hooters. Stort mer tacky blir det ikke, men de hadde selvironi nok til å ha &#8220;Delightfully tacky&#8221; på ryggen av antrekket. Det var muligens det eneste som var bra med hele opplegget.</p>

<p>Men tilbake til mat. Vi fant etterhvert <a href='http://www.thebuenavista.com/'>Buena Vista</a> som ga en positiv feeling, så det måtte testes. Det ble en Blue Burger, en anbefalt hamburger med blåskimmelost. Men såklart, etter mat fant vi sjokolade. Og mye sjokolade. Og visstnok fantastisk god sjokolade. Vi fant nemlig <a href='http://www.ghirardelli.com/'>Ghirardelli</a>, som visstnok er det beste sjokoladeområdet i byen. Dessverre var vi altfor mett til å prøve oss på sjokoladen. Men tro meg, jeg skal innom der og teste sjokoladen og isen før jeg drar hjemmover!</p>

<p>Kort og godt en utrolig bra dag. San Francisco anbefales. God natt.</p>